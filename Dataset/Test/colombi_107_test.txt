«Tutto questo mi passò in mente nell'atto ch'ella apriva la porta, e con un movimento rapidissimo nascosi il fiore. Ma nel fare codesto arrossii vivamente. Era riconoscere che nel dono di quel fiore c'era implicato qualche cosa che la direttrice non doveva sapere; che quel _qualche cosa_ io l'avevo indovinato; e però accettando il fiore, avevo accettato il _qualche cosa_ sott'inteso; ed ora nascondendolo, convenivo d'avere un segreto comune con lui.