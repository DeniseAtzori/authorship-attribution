Quelle parole gettate al vento, con un lieto riso, mi suonarono al cuore come una sentenza di morte--_Bisognerebbe ch'io l'amassi_. Dunque non mi amava? Sperava ch'ella si volgesse a riferirmi la crudele risposta del fiore per combatterne la calunnia; ma l'allegra signora passò tosto ad un altro nome, e da quello ad un altro, senza pensarvi più che tanto; ed io odiai e maledissi tutti quelli di cui il fiore asseriva che amavano Fulvia _molto, di cuore, alla follìa_.