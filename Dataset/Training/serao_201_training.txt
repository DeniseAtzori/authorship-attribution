Ella si sentiva _madame Héliotrope_ sino alla punta delle unghie: e voleva esser come quelle: se no, no. D'altronde--e qui egli intese che vi era di segreto spasimo, in quel patto--ella non voleva legarsi per sempre a un uomo che doveva partire, che doveva restare lontano. Meglio prendere l'amore in ischerzo, allora, come al Giappone; meglio combinare un piccolo romanzo senza seguito. Così, più tardi, quando l'ordine di imbarcarsi sarebbe venuto, non avrebbero sofferto nè l'uno nè l'altra e ognuno avrebbe serbato un dolce ricordo.