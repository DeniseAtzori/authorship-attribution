Ogni tanto si degna benignamente di spiegarvi qualche particolare—perchè l’orco, _alle volte_, è buono—perchè quella era _proprio_ una buona ragazza—e continua, allargando i confini del racconto, inventando, fantasticando, come se creasse. Se lo interrompete, si turba, vi dà un’occhiata fra il diffidente e il severo: ricomincia, senza badare a quello che gli avete chiesto.